---
title: '18: Private Browsing'
layout: posts
---

Kaikissa yleisesti käytössä olevissa selaimissa on mahdollista aktivoida yksityisen selauksen moodi. Tämän moodin tavoitteena on tehdä käyttäjä mahdottomaksi erottaa muista käyttäjistä sekä myös unohtaa käyttäjän toimet yksityisen session päätyttyä. Lisäksi on toivottavaa, että ulkopuolisten ei olisi mahdollista havaita, että yksityinen tila on käytössä. Moodin toteutuksissa on pyritty ottamaan huomioon myös erilaiset hyökkäyskeinot, joiden kautta pyritään selvittämään käyttäjän yksityisen selauksen aikana suorittamia toimia. Hyökkääjät voidaan jakaa kahteen pääluokkaan: **paikalliseen hyökkääjään ja web-hyökkääjään.**
 
Paikallisella hyökkääjällä viitataan sellaiseen hyökkääjään, joka ottaa haltuun käyttäjän laitteen yksityisen session päättymisen jälkeen. On oleellista, että tämä haltuunotto tapahtuu vasta session päätyttyä, sillä muulloin puolustautuminen olisi täysin mahdotonta, koska esimerkiksi *keyloggeri* voi tallentaa kaikki käyttäjän teot. Paikallinen hyökkääjä voi mahdollisesti hyödyntää esimerkiksi kiintolevylle session aikana tallennettua dataa, kuten evästeitä, selaimen välimuistia, kirjanmerkkejä ja ladattuja tiedostoja. Selaimet yleensä pyrkivät poistamaan valtaosan tästä datasta, mutta useimmiten vähintäänkin käyttäjän tallentamat kirjanmerkit tai lataamat tiedostot jäävät talteen. 

Yksityinen moodi myös saattaa jättää RAMiin artefakteja, joita hyökkääjä voi hyödyntää. Mahdollisia ratkaisuja artefakteja vastaan on muistin nollaaminen ja datan salaaminen jollakin *hash* avaimella. Salauksen tapauksessa yksityisen selauksen päätyttyä tämä avain voidaan hävittää, jolloin muistissa oleva data on käytännössä mahdotonta saada takaisin. 
 
Web hyökkääjällä puolestaan viitataan hyökkääjään, joka hallitsee käyttäjän yksityissession aikana vierailemaa sivua ja pyrkii erottamaan käyttäjän muista. Yleensä vähintäänkin IP-osoite paljastaa käyttäjän, mutta Tor voi suojata tältä. On kuitenkin todella hankalaa täydellisesti suojautua web hyökkääjää vastaan, sillä selaimet paljastavat todella paljon informaatiota käyttäjästä. Yksi mahdollinen ratkaisu on suorittaa yksityinen selaus virtuaalikoneen kautta, joka voidaan session päätyttyä poistaa. Tämä lähestymistapa antaa vahvan suojauksen eikä vaadi selaimilta lisätoiminnallisuutta. Ratkaisu on kuitenkin erittäin raskas ja lisäksi se haittaa käyttäjäystävällisyyttä, sillä esimerkiksi tiedostojen lataus käyttäjän koneelle on normaalia monimutkaisempaa, kun se pitää tehdä virtuaalikoneen kautta.
 
Toinen ratkaisu on eristää käyttöjärjestelmään yksityistä selausta varten oma alueensa, joka voidaan tyhjentää session päätyttyä. Tämä ratkaisu on huomattavasti kevyempi kuin virtuaalikoneratkaisu, mutta se on myös huomattavasti monimutkaisempi ja vaikea tehdä oikein. Lisäksi vaikka käytettäsiinkin virtuaalikonetta tai tätä käyttöjärjestelmätason ratkaisua, käyttäjän selville saaminen on silti mahdollista. Esimerkiksi virtuaalikone saattaa olla ainutlaatuinen. Eri käyttäjillä on myös erottavat ominaisuutensa, kuten näppäimistöllä kirjoittamisen ajoitukset, ja näitä ominaisuuksia voidaan verrata julkisen selauksen aikaisiin toimintoihin.
 
Yksi iso riskitekijä yksityisen selauksen kohdalla on selainlaajennokset. Laajennoksilla on huomattavan isot valtuuden selaimeen, eivätkä ne välitä saman alkuperän linjauksesta. Tästä syystä ainakin Chrome oletusarvoisesti estää laajennokset yksityisen selauksen moodissa. Toinen vastaava riskitekijä on pluginit, mutta niiden käyttö on huomattavasti vähentynyt viime vuosina ja vähenee edelleen tulevaisuudessakin.
 
 
### Ajatuksia materiaalista
 
Vaikka yksityisen selauksen tarkastelu on mielenkiintoinen ja myös tämän kurssin aihealueen kannalta oleellinen aihe, en ole silti ihan varma, onko sen tekeminen täydelliseksi mitenkään tärkeää. En ainakaan luennon ja siihen liittyvän artikkelin pohjalta osaa sanoa, mitä haittaa siitä on, että esimerkiksi web-hyökkääjä suhteellisen tarkasti identifioisi minut muiden käyttäjien joukosta. Kaiketi pahimmassa tapauksessa tämä hyökkääjä voisi julkisesti vuotaa kaikki toimet, mutta tämä ei vaikuta kovin todennäköieltä muulloin kuin ehkä niin sanotusti todella tärkeiden tai tunnettujen henkilöiden kohdalla. Ehkä tätä varten voisi luoda virtuaalikoneen kautta toimivan yksityisen selauksen, jota käyttäjät voisivat halutessaan käyttää, mikäli he kokevat sen tärkeäksi, mutta yleisenä ratkaisuna tämä ei ehkä olisi kovin käyttäjäystävällinen.
